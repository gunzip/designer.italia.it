---
template: post.html
title: Il progetto
published: true
---

### Visione

Entro il 2020 le amministrazioni e le istituzioni pubbliche nell'Unione europea dovranno essere efficienti e inclusive, e fornire servizi pubblici digitali end-to-end, personalizzati e intuitivi per tutti i cittadini e le imprese nell'UE.

Il ricorso ad approcci progettuali innovativi permette di erogare servizi migliori, in linea con le esigenze e le necessità di cittadini e imprese. Le pubbliche amministrazioni sfruttano le opportunità offerte dal nuovo ambiente digitale per interagire più facilmente tra loro e con gli attori coinvolti nel processo.

[Piano d'azione dell'UE per l'eGovernment 2016-2020 (pdf)](http://doc989.consiglioveneto.it/oscc/resources/1-2016-179-IT-F1-1.pdf)

<!--
### Principi

1. Prima i cittadini, tutti
2. Innovativi per tradizione
3. Dialogare per migliorare
4. Utile per design, affidabile per principio
5. A servizio del Paese

### Strategie

- Coinvolgi sempre i cittadini, capendo i loro bisogni
- Parti dai dati per pensare in digitale
- Studia per capire, documenta per non ripetere
- Eroga servizi sicuri, disponibili sempre e ovunque
- Comunica chiaramente, spesso, ovunque
- Crea solo processi necessari, elimina i doppioni
- Progetta servizi coinvolgenti e attraenti
- Rendi i dati aperti, condividi processi e strumenti
- Rinnova costantemente, assumendoti il rischio
- Valuta e monitora, pensando al futuro
-->

### Principi

#### 1. Prima i cittadini, tutti

Tutti i cittadini hanno pari dignità sociale e devono poter accedere ai servizi senza distinzione di sesso, di lingua, di età, di condizioni personali e sociali. È compito della Pubblica Amministrazione rimuovere gli ostacoli di ordine tecnologico, geografico e sociale che, limitando di fatto la libertà e l'eguaglianza dei cittadini, impediscono il pieno utilizzo dei servizi e l’effettiva partecipazione alla vita civica e democratica del Paese.

#### 2. Innovativi per tradizione

Portare i tratti caratteristici dello stile italiano (progettualità, creatività, estetica) nella Pubblica Amministrazione. Solo attraverso un’esperienza di utilizzo dei servizi piacevole e appagante, dove il design non è considerato un tema superfluo, è possibile avere le condizioni per una migliore trasparenza e chiarezza.

#### 3. Dialogare per migliorare
Fornire sempre canali di dialogo con il cittadino attraverso gli strumenti più idonei, che possano produrre risposte puntuali e pronta assistenza. Costruire un rapporto di fiducia e empatia che favorisca successive interazioni e informazioni utili a valutare i servizi.

#### 4. Utile per design, affidabile per principio
Il servizio offre al cittadino il soddisfacimento di un’esigenza reale, che migliora la sua vita e il rapporto con l’ente; evita interazioni non necessarie e ripetitive, conservando e raccogliendo le informazioni fornite in modo sicuro e trasparente. Si devono creare servizi così semplici e intuitivi che i cittadini li preferiscono a quelli tradizionali.

#### 5. A servizio del Paese
Ogni servizio è facile da usare, in ogni passaggio è chiaro cosa è stato fatto e cosa è possibile fare, i messaggi sono scritti in linguaggio comprensibile. Il servizio è realizzato e diffuso attraverso gli strumenti e i canali effettivamente utilizzati dai cittadini utilizzando standard, linee guida e infrastrutture condivise.

### Strategie

#### Coinvolgi sempre i cittadini, capendo i loro bisogni

Il cittadino deve essere posto al centro della progettazione di un servizio e coinvolto in tutte le fasi dello sviluppo. Nella redazione dei bandi è auspicabile prevedere, durante la progettazione e lo sviluppo, fasi di verifica e miglioramento delle scelte effettuate, adeguando il progetto alle esigenze emerse dal dialogo con gli utenti. Tutti, nessuno escluso, devono poter utilizzare il servizio in maniera agevole ed efficace.

Principi: 1-3-5

#### Parti dai dati per pensare in digitale

I dati sono le informazioni essenziali sulle quali costruire un servizio e mantenerlo funzionale. Per prendere decisioni basate sui comportamenti e dati reali è necessario realizzare servizi e processi interamente digitali, evitando la semplice trasposizione on line di un processo erogato in modalità tradizionale.

Principi: 2-3-4

#### Studia per capire, documenta per non ripetere

È necessario conoscere il contesto nel quale opererà un servizio, definirne gli obiettivi, attenersi agli standard e fare ricerche su eventuali alternative valide sia a livello nazionale che internazionale nonché sulla disponibilità di strumenti e processi che possono essere riutilizzati. Ogni fase di sviluppo del servizio deve essere documentata e resa disponibile in maniera aperta per garantire l’integrità e la sostenibilità futura, oltre a possibili collaborazioni che permetterebbero di aggiungere nuovo valore.

Principi: 3-4

#### Eroga servizi sicuri, disponibili sempre e ovunque

I servizi devono essere costantemente disponibili, su tutti i dispositivi più usati. Occorre progettare servizi pensando che verranno fruiti mediante dispositivi mobili, per un loro utilizzo più ampio e diffuso. Dati e documenti devono essere sempre reperibili, memorizzati in maniera sicura garantendo il pieno rispetto della privacy del cittadino.

Principi: 1-4-5

#### Comunica chiaramente, spesso, ovunque

Le pubbliche amministrazioni devono comunicare in maniera chiara l’utilità e i prerequisiti del servizio, oltre a tutte le informazioni relative alla protezione dei dati personali, alla tutela della vita privata e alla sicurezza informatica, raggiungendo i cittadini attraverso i canali di comunicazione più usati e diffusi, dando loro la possibilità di accedere ai propri dati, di controllarli e di correggerli, mantenendo un continuo dialogo che va oltre il lancio del servizio.

Principi: 1-3-5

#### Crea solo processi necessari, elimina i doppioni

Evita che i cittadini debbano fornire le stesse informazioni più di una volta, perdendo tempo e fiducia. Ogni processo deve essere pensato per essere quanto più semplice e usabile, sostituendo integralmente la vecchia procedura. Questo implica anche l’utilizzo e l’interoperabilità di tutti i sistemi infrastrutturali previsti dai documenti strategici nazionali.

Principi: 4

#### Progetta servizi coinvolgenti e attraenti

Favorisci un’esperienza piacevole e appagante che crei un rapporto efficace tra cittadino e Pubblica Amministrazione. Il cittadino si sentirà coinvolto anche attraverso un’identità visiva coerente e funzionale. Semplifica ogni volta che puoi, i cittadini richiedono soluzioni risolvibili in pochi passi.

Principi: 1-2-5

#### Rendi i dati aperti, condividi processi e strumenti

Condividere ogni dato, ogni processo, ogni codice, ogni idea, ogni fallimento, ogni informazione è necessario e vitale per tutti i servizi, per favorire la trasparenza e la qualità nello sviluppo. Il codice e la documentazione di ogni servizio realizzato dalla Pubblica Amministrazione dovrebbe essere rilasciato in formato aperto con una licenza adeguata per permettere un risparmio di costi e di tempo; laddove non fosse possibile va motivato efficacemente l’impedimento.

Principi: 3-4-5

#### Rinnova costantemente, assumendoti il rischio

Uno sviluppo di nuovi servizi centrati sul cittadino richiede processi di design-thinking. Progetta partendo da prototipi, rilascia una prima versione e gradualmente attiva nuove funzionalità utili, testando ogni volta con i cittadini l’evoluzione del servizio. Questa modalità permette di assumere dei rischi e di imparare dagli errori, cercando nuove strade che possano rendere il servizio sempre più efficiente.

Principi: 2-4

#### Valuta e monitora, pensando al futuro

I servizi devono essere monitorati continuamente, per testarne funzionamento ed efficacia, attraverso l’utilizzo di strumenti automatici di analisi e/o il rilascio di dati aperti, per riuscire a garantire nel tempo la continuità operativa e gli obiettivi delineati in fase di progettazione. Per misurare e valutare il livello di sviluppo dei servizi si deve fare riferimento agli indicatori più utilizzati.

Principi: 2-4
